MOTOCICLETA ROȘIE (din ciclul Memorii)
Hanna Bota
Nu-mi plac motocicletele, oh, am greșit scriind această propoziție, de fapt îmi plac mult motocicletele, mașinile, calculatoarele, tele foanele mobile, îmi place tot ceea ce poate oferi electronica, tehnica, dar în privința motocicletelor am o rezervă: nu-mi place să merg cu motoci cleta.
Îmi miroase a mușama încinsă, a benzină amestecată cu sudoare, sudoare puturoasă, da, pentru că există și o transpirație care nu miroase urât, ea poate fi asociată cu împlinirea emoțională sau cu munca dusă la bun sfârșit, cu muntele ce trebuia escaladat, cu valea ce reușești s-o domini pentru că ai realizat urcușul.
În Ravenna, pe Via Faentina, tocmai când să ieși din vechiul oraș bizantin spre Faenza, pe partea stângă, se află reprezentanța de mașini Toyota, acolo se vindeau și motociclete Yamaha.
Dacă erau frumoase?
Erau superbe, ca niște manechine pe scenă, pline de sine, inaccesibile, de parcă nu mai există nimeni pe pământ decât scena, reflectoarele și picioarele lor lungi aruncate în față unduitor.
Vorbesc despre motociclete: așa mi se păreau și ele, ademenitoare, totuși distante în mândria lor, dar cu adevărat strălucitoare pe mozaicul imensei săli iluminate cu neoane puternice; m-au luat frisoanele privindu-le, poate de emoții, poate pentru că aerul condiționat era fixat la grade joase, iar afară arăta 39 grade Celsius, chiar atâta arăta, anul acesta a fost cea mai fierbinte vară pe care am trăit-o, noroc că Riviera Adriaticii e un loc în care, din cauza brizei și a climei mediteraneene, nu simți căldura sufocându-te, nu ai senzația că vei face în clipa următoare atac de cord.
Mie mi se făcuse pielea de găină; era una roșie (rosso brillante scria pe tăblița alăturată) cu un design aerodinamic, cu faruri mari din inox strălucitor, încât nu îmi puteam dezlipi ochii de la ea.
Vânzătorul a văzut bucuria din ochii mei, s-a apropiat discret și mi-a dat toate detaliile privind performanțele unei astfel de mașinării, multe dintre ele nici nu știam ce înseamnă, nu doar datorită limbii, ci mai mult nepriceperii mele în ale motoarelor, ca până la urmă să îmi propună să o încerc (afară era par cată una tocmai pentru acest scop).
Abia atunci m-am trezit.
Non voglio, no, no, no, aproape strigam la insistențele lui care susțineau că nu ar fi nici o problemă, că se poate, că nu e nevoie să vrem s-o cumpărăm.
Nu vreau să merg pe motocicletă și basta!
De ce?
De obicei nu pierzi ocazia să încerci ceva nou, încercă T să mă convingă.
Nu vreau acum, poate mâine, am încercat eu să scap, dar când am revenit mâine, T mă provocă din nou, vânzătorul se pare că era tare dornic să o pornească, tare ar fi vrut să facă un test drive cu mine în spatele lui, sau eu conducând, nici nu m-a întrebat dacă am permis pentru motociclete, se înțelegea de la sine că trebuie să am din moment ce nu-mi pot dezlipi ochii de la ea.
Refuzul meu devenea tot mai inconsistent în lipsa argumentelor, așa că nu-și mai găseau cuvintele ca să mă convingă, iar eu nu știam cum să le spun că într-adevăr nu vreau, că nici eu nu mă înțelegeam de unde îmi vine acest refuz bolnăvicios.
Oricum, s-a întâmplat cu atât de mult timp în urmă, încât nu se poate ca acea amintire să îmi mai conducă în vreun fel prezentul, doar sunt o femeie matură, conștientă de ceea ce pot și ce nu, de ceea ce mi se poate întâmpla și ce nu.
Venise în vizită într-o zi de vară călduroasă, lungă, plină de praf, așa cum erau zilele din copilărie, de nu se mai terminau, o zi cât o săptămână.
Se auzea de departe pufăitul motorului, apoi un pârâit prelungit, hurducat.
Am fugit în stradă cu sora mea mai mică, era un eveniment să treacă vreun vehicul pe drumul din fața casei noastre, motociclete nu treceau niciodată.
Cel mai des treceau tractoare cu remorcă, noi alergam în drum și ne prindeam de marginea remorcii, atârnam în mâini cât rezistam să ne Ținem greutatea corpului, astfel ne căruțam.
Cred că era periculos, ne mai agățam și de camioane, nu aveau prea mare viteză, era drum denivelat, dar dacă fiul meu s-ar juca în acest fel aș fi foarte indignată privindu-i lipsa simțământului de pericol, aș sta cu ochii tot pe el.
Ce surpriză!
Motociclistul veni chiar la noi, trase în curte sub privirile noastre stupefiate, își scoase casca după ce-i de zlegă curelușa de sub bărbie - Doamne, ce cască frumoasă, albastră și rotundă ca o minge, avusese cândva și vizetă, acum era spartă, demontată, ne explică eroul acestui eveniment pufăitor.
Era un bătrânel cu dinți rari, cu burta mare, buze groase, care atunci când vorbea (și vorbea într-un ritm ca rostogolirea unor butoaie din vârful muntelui, de nu se mai opreau, era puțin și bâlbâit) slobozea o ploaie de stropi de salivă, încât un-doi am făcut pasul înapoi pentru a ne păstra fețele uscate.
Era o cunoștință veche a părinților, locuia departe, dar în trecere fiind prin Cluj se hotărî să-și viziteze prietenii, imediat am sesizat diferența de exprimare, deși eram doar un copil de 8 ani, mama, circumspectă ne-a zis că-i o cunoștință din partea tatălui, dar bătrânelul afirmă, încă din curte, că este prietenul familiei.
Eu aș fi vrut să fie prietenul familiei, oricum, avea motocicletă și cască, a venit să ne viziteze, vorbea cu noi întrebând despre toți membrii familiei, spunea că ne-a vizitat și altă dată, dar noi eram micuțe și nu-l mai Ținem minte.
Mama l-a servit cu ciorbă de fasole verde (ceea ce nu lipsea niciodată din casă pe timp de vară, cât timp creșteau păstăi în grădina noastră) și plăcinte cu brânză, cu dulceață de prune (tot din cămara au tohtonă), noi îl priveam cum mânca și plescăia de plăcere.
Plescăitul lui nu ni se păru dizgrațios, ca atunci când mama atrăgea atenția tatălui meu să mănânce frumos, iar acum mi se făcu teamă ca nu cumva mama să-i spună și musafirului să nu plescăie.
Dar pe parcurs am învățat că aceste lucruri nu se spun străinilor, te faci că nu auzi, ba îi și lauzi mulțimindu-le că le-a plăcut mâncarea și au înghițit-o cu plăcere, însă după ce pleacă ai voie să comentezi felul lor ”porcesc” de a mânca.
Am stat o vreme alături de adulți ca să ascultăm discuțiile importante, tata nu s-a sfiit nici față de musafir să ne spună că nu avem la ce căsca gura și că putem ieși la joacă.
Am fost indignate cu sora mea mai mică pentru că ne-a făcut de rușine în fața unui astfel de musafir important, care are motocicletă și cască, și după o înțelegere din ochi ne-am hotărât să nu-l ascultăm și să rămânem mai departe prezente, tata nici nu a insistat, oricum, după o vreme, când au început să vorbească despre tot felul de cunoștințe comune, căsătorii, înmormântări, grădini, legume plantate și altele, ni s-a părut plictisitor și am ieșit de bună voie ca să privim minunea pufăitoare.
Mirosea puternic a benzină și pentru că era parcată la soare avea mușamaua încinsă încât nu puteam să Ținem prea mult mâna pe ea.
Tot felul de șurubele, rezervoare, curelușe, unele curate de sclipeau, altele pline de praf și benzină, uleiuri scurse, am fi vrut să le ștergem, dar ne era frică să le atingem.
Doar casca ne-am permis s-o încercăm, pe rând, eu am Ținut-o mai mult pe cap, aveam prioritatea curajului și a vârstei, mă foloseam totdeauna de acest avantaj.
Soarele își mai domoli din fierbințeală și începea să se vadă umbra casei când tata ieși hotărât să-și reia activitățile, ieși și bătrânelul, de spre care am aflat că era de-o vârstă cu tata, deci nu trecea de cincizeci de ani (evaluam vârstele cum o făceau copiii, toți oamenii ni se păreau bătrâni dacă depășeau 30 de ani) iar acesta, cu părul și mustața pline de fire albe, burta mare, spre deosebire de suplețea și părul negru de corb al tatălui meu, mi-l făceau asemănător cu bunicul.
Când o să crești o să-Ți placă de fiul meu mai mic, care-i un băiat tare frumos, îmi spuse, e doar cu câțiva ani mai mare decât tine, nu preciză câți, cel mare e potrivit pentru sora ta mai mare, dar ea nu vrea să îl cunoască; însă eu mă rușinai pentru aluziile la viitoarele mele iubiri, problemă pe care o consideram una privată și de nediscutat în public, pudoarea mă caracteriza încă din copilărie.
Apoi se întoarse spre sora mea mai mare și, nedumerit cumva, continuă o temă pe care, se pare că, au început-o încă din casă: de ce nu vii?
Nu cred că Ți-e frică, nu ai mai mers niciodată, poți să încerci, dar ea nu se lăsa îndu plecată, ci refuzând politicos se scuză că ar avea treabă și plecă de lângă motocicletă.
Am fugit după ea: ce vrea să faci, ce ai refuzat?
Vrea să mă ducă pe motocicletă, dar nu vreau!
De ce?
am întrebat-o stupefiată, cum să ai așa o șansă în viață și să-i dai cu piciorul...
Să mă lase în pace, bătrân libidinos, și-apoi nu-mi trebuie nici un fiu de-al lui, că o fi și ăla ca taică-său, spuse ea, dar eu nu am înțeles ce înseamnă libidinos, și ce dacă e bătrân, mama zice că bătrânii sunt oameni înțelepți, e bine să asculți de ei, chiar ea cere sfaturi de la cei mai în vârstă; nu trebuie să se mărite cu fiul lui, dar a merge pe motocicletă..., ei, fetele astea mari nu sunt întotdeauna ușor de înțeles.
Omul își punea casca să plece și atunci mă întrebă pe mine dacă aș vrea să merg cu motocicleta.
Eu?
Dar e voie pentru copii?
Înainte a spus că nu, de aceea m-a deranjat refuzul sorei mele, parcă prin ea m-aș fi împlinit și eu, cum de îmi oferă acum mie această șansă?
Nu, cea mică nu poate merge, dar tu ești înăltuță, mai puternică, poți să te Ții să nu cazi, nu mergem mult, doar așa, o tură pănâ în deal.
Mi-am cerut voie de la mama și m-a lăsat, apoi, precaută și învingătoare oarecum, am întrebat-o pe sora mea mai mare dacă fac bine mergând cu bătrânul... și nu am știut repeta cuvântul acela folosit de ea cu puțin timp în urmă, ea mi-a zis du-te liniștită, dar să ai grijă să nu cazi!
M-a suit în spatele lui.
Mușamaua încinsă îmi ardea picioarele și bucuțele, fustița scurtă sa ridicat fără s-o pot așeza să mă protejeze, am văzut că el nu simțea fierbințeala prin pantaloni, apoi mi-am amintit că cei în vârstă au pielea mai groasă, mai insensibilă, așa a spus mama, de aceea ea poate lua o cratiță de pe foc fără ștergarul de bucătărie, dar dacă eu mă ating de urechile cratiței mi se fac imediat bășicuțe.
Trebuia să mă Țin de el îmbrățișându-l din spate peste burtă, avea burta atât de mare că mâinile mele nu se întâlneau în față.
Mirosea a transpirație.
Am evitat să stau prea aproape, dar când am pornit mi s-a făcut un pic frică, el îmi tot vorbea spunându-mi când o ia la stânga sau la dreapta, dar eu nu auzeam din cauza pârâitului puternic, m-am lipit mai tare de el și cu cât înaintam, deși bătea vântul și era răcoros din cauza vitezei, el transpira și-l simțeam ud și grețos, atunci mi-am amintit cuvântul libidinos.
Dar era tare bine să mergi pe motocicletă!
Din cauza spatelui său imens eu nu vedeam nimic în față, însă vedeam lateral și priveam curioasă să văd dacă mă observă copiii din vecini, că doar nu e lucru mic să mergi pe o motocicletă, dar parcă i-a înghițit pământul pe toți.
O să le povestim mai târziu, o să fie martore și surorile mele, dar e altceva să te vadă cu ochii lor.
Nu Țin minte tot drumul, dar Țin minte că mirosea puternic a ben zină, transpirație și mușama încinsă.
Am trecut de case, de grădini și câmp, apoi am ajuns în deal, acum se vedea tot orașul în vale, cuminte în soarele de vară ce sta să se domolească.
Ne-am oprit, a oprit și motorul spunând că s-a încins și trebuie să se răcească, între timp pielea picioarelor mele s-a obișnuit cu fierbințeala sau mușamaua a preluat temperatura corpului, nu știu, dar nu mă mai ardea.
M-a luat jos în brațe și apoi nu mi-a mai dat drumul, mă sprijineam de pământ cu vârful picioarelor în tenișii care abia atingeau Țărâna drumului.
Mă Ținea în îm brățișare, capul meu îi ajungea undeva în dreptul pieptului, mi-am dat seama că avea sâni aproape ca o femeie, aproape ca sora mea mai mare care a început să poarte sutien când mergea în oraș.
S-a descheiat la cămașă spunând că e foarte caldă ziua asta, fața mi-era printre firele de păr umede și lungi de pe piept, îmi masa ceafa jucându-se cu părul meu, apăsându-mi capul, nasul, gura de sânii lui.
Îmi vorbea tot timpul, nu prea auzeam ce îmi spune pentru că mâinile lui îmi astupau urechile într-un frământat continuu și mai ales pentru că gâfâia de parcă urcase dealul în fugă, nu călare pe motocicletă.
Apoi îmi ridică fața spre el și se repezi spre ea cu gura căscată, nu sărutând-o, ci lingînd-o, morfolind-o, umplându-mă cu salivă în timp ce horcăia de nu mai știam cum să-mi strâng buzele mai tare ca să nu dau voie unei limbi ascuțite și aspre să pătrundă printre ele.
El insista cu putere, iar eu nu mă concentram decât cum să rezist ca să nu reușească.
Mă strângea tot mai aproape de corpul lui, atunci am început să-l resping cu puțina mea putere, trecuseră primele momente ale mirării care m-au Ținut într-o atitudine pasivă, când nu știusem ce să fac, mi-era rușine de el, deși după ce i-am simțit grăsimea și transpirația nu-l mai consideram musafirul uimitor (te miri pe ce lucruri mici e judecată lumea celor mari de către copii), mi-era silă, dar acum după ce trecuseră momentele lipsei de reacție am început să-l împing, să tremur de neputință.
Zbaterea mea l-a incitat și mai mult, în loc să-mi dea drumul am simțit un nou val de putere cu care mă
Ținea pentru sine, am simțit cum ceva între picioare i se face tare, degetele lui trebăluiau ceva în chiloțeii mei și tremura ca un apucat.
Îmi amintii dintr-o dată de cățeaua noastră, cum vin câinii și o călăresc, mi-am dat seama că și oamenii mari s-ar putea să facă așa ceva, dar cumva nu îmi pusesem problema asta, nu intra în sfera jocurilor mele de copil, mi-era de-ajuns că după ce cățelei i se va întâmpla lucrul acela vom avea cățeluși, îmi amintii că se mai vorbea despre nu știu care fată că a fost făcută de rușine de un oarecare bărbat, taină pentru mine privind felul întâmplării, apoi îmi dădui seama de ce nu a vrut sora mea să meargă cu motocicleta, poate a simțit că bărbatul acesta ar putea-o face de rușine, bătrân libidinos, mi-am zis.
Poate vine cineva pe drum și scap de aici, m-am gândit, ba nu, dacă vine cineva poate chiar crede că m-a făcut de rușine, trebuie să scap de una singură.
Instinctual am încetat să mă mai zbat, am văzut că asta îl provoacă, m-am lăsat moale în brațele lui, cu toată greutatea, gata să mă scurg prin îmbrățișare.
S-a oprit imediat.
Am simțit că mă privește, eram cu ochii închiși, aș fi vrut să-i văd mutra, dar mi-era rușine să-l privesc în ochi, m-a întrebat cu vocea revenită la normal, poate puțin mai răgușită, ce am, n-am zis nimic, își aranjă cămașa, pantalonii, nu-i mai simțeam chestia aceea tare între picioare, am întors capul în altă parte ca să pot deschide ochii.
Mi-a spus, parcă scuzându-se, că el nu are decât băieți acasă, tare i-ar fi plăcut o fetiță, că el m-a pupat un pic pentru că iubește fetițele, înțeleg ce spune?
Că acesta trebuie să fie secretul nostru, al mersului pe motocicletă, că trebuie să nu afle nimeni.
Bine?
Nu i-am răspuns, l-am ignorat tot timpul, de fapt îmi era foarte rușine de tot, îmi dădeam seama că s-a întâmplat ceva ce la vârsta mea nu ar fi trebuit să se întâmple, că el era vinovatul, până la urmă a pornit motocicleta și ne-am întors.
Nu îmi venea să-l îmbrățișez pentru a-mi
Ține echilibrul, dar l-am Ținut de cămașa transpirată cât am putut de tare, înfricoșată să nu cad la vreo curbă a drumului.
Tot nu erau copii pe-afară, ce bine că nu erau, îmi era tare rușine de călătoria cu motocicleta, de parcă toată lumea ar fi știut de ce voia moșulică ăsta să mă ducă până în deal.
Bătea vântul în viteza coborâșului, saliva mi se usca pe față fără s-o pot șterge, mi-era frică să-mi desprind mâna de pe cămașă ca să nu mă dezechilibrez, așa că până acasă totul era la locul lui, doar combinația de miros de benzină, transpirație, mușama încinsă și salivă uscată stăruia în nările mele, stăruia ascunsă undeva în neuronii mei, astfel când vânzătorul a hotărât să pornească motorul acelui Yamaha roșu, parcat afară, în soare, pregătit pentru test drive mirosul a revenit în nări și îmi dau seama că-mi va fi foarte greu să-mi placă să merg pe motocicletă.
